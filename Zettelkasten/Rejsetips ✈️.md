Sidst ændret: 2022-10-14

## Princip
“At rejse er at leve”. Personligt elsker jeg at rejse, og ville ønske jeg gjorde det oftere - men også billigere! I denne håndbog er der samlet alle de tips til hvordan du kan rejse billigere og dermed rejse mere! 

## 1. Rejs uden for skoleferierne! 
Det første og bedste tip der sparer dig ca. 50% på alle rejser - eller set på en anden måde - giver dig mulighed for at rejse dobbelt så meget. Ligesom aktierne styres priserne på rejser af udbud og efterspørgsel, så hvis du har mulighed for det, så lad være med at rejse i uge 7, hvor der er vinterferie, vælg istedet uge 6 eller 8. Rejs ikke i uge 42, men 41 eller 43, og rejs i august fremfor juli. 
For at give lidt kontekst og muligvis lidt rejseinspiration: 

- Man kan rejse i en uge i Los Angeles med Ford Mustang lejet i 7 dage, adgang til Disney Land og mange andre oplevelser med mad og centralt motel med P i Hollywood for 6.000 kr. 
- Man kan rejse i en uge i Grækenland på 4-stjernet hotel med masser af sejlture, spise ude til frokost og aften og cyklet og kørt øen rundt på scooter for 4.000 kr. 
- Man kan rejse i en uge i Dubai med 5-stjernet hotel, leje af Ferrari hel dag, spise på undervands restaurant, ørkensafari, badeland og alle dage spækket med oplevelser for 10.000 kr. 

Man kan også besøge Canada, Mexico, Florida, Israel, Jamaica, Portugal og 15 andre lande og både fly og ophold er som regel ca. halv pris ved at flyve uden for sæson. En anden fordel er også at der som regel vil være færre turister, men vejret, maden osv kan jo sagtens være mindst lige så godt! 

## 2. Sammensæt rejsen selv 
At købe en pakkerejse fra et rejsebureau med evt. rejseleder osv. vil i næsten alle tilfælde være dyrere end selv at sammensætte rejsen. Selvfølgelig kan der være noget bekvemmelighed i at alt er sørget for en og jeg har også selv haft rejst på denne måde (kan især godt lide det hvis det er helt fremmede steder med sprogbarriere), men økonomisk er det sjældent en fordel. 

Jeg anbefaler i høj grad også at tjekke sider som [rejsespejder](http://rejsespejder.dk/) og følge dem på Facebook. Her er ofte gode tilbud, som kan være alt lige fra pakkerejse til en de har sammensat, men uanset om du køber rejsen derfra eller ej kan den også give gode tips og inspiration til din næste tur! 

## 3. Udlej din bolig, mens du er væk 
At udleje sin bolig på fx AirBnB, har jeg selvfølgelig omtalt i [[Indtægtskilder]], men jeg vil blot understrege vigtigheden af denne mulighed i forbindelse med rejser. Danmark er et dyrere land end langt de fleste lande i resten af verden. Det gør det endnu mere attraktivt for os som danskere at rejse rundt, da det meste som regel er langt billigere end her hjemme - men det giver dig også muligheden for at udleje din bolig til en måske højere pris end dit eget ophold koster på din ferie. Jeg har nogle gange kunne dække eller faktisk tjene penge på at rejse med den indkomst, som jeg har fået på udlejning af min bolig, mens jeg var væk. De første 29.000 kr (2021) er jo skattefri indkomst - og det er da værd at tage med. 

## 4. Flybilletter 
Dette er et tricky emne, og der er mange ting at være opmærksomme på. Derfor kommer der til at være nogle bullets herunder. 

- Vær åben for destinationen (og dato og tidspunkt). Ved ikke at være fastbesluttet på en bestemt destination kan du både blive inspireret til nye muligheder, men også vælge ud fra hvad der er billigst på netop det tidspunkt, du skal afsted. Når du søger billetter kan du nemlig vælge en mulighed, der hedder “Overalt” også er det bare at sortere fra lavest pris og finde et sted, der tiltaler dig.
![[Pasted image 20221014214210.png]]

- Brug en prissammenligningsside. Som jeg skriver senere foretrækker jeg at købe billetten direkte via flyselskabet, men jeg danner mig altid først et overblik over priserne via en side som fx [Momondo](https://www.momondo.dk/) eller [Skyscanner](https://www.skyscanner.dk/). 
 
- Rejs kun med håndbagage. Efter jeg første gang rejste uden indtjekket bagage, har jeg næsten ikke gjort andet. Det er en enorm befrielse at kunne gå direkte til sikkerhedstjek i lufthavnen og dermed spare tid på både at tjekke bagage ind ved afgang og ikke mindst stå og kigge på det cirkulerende bagagebånd ved ankomst. Det er også lettere at rejse rundt med og indse nu, at du alligevel som regel pakker mere end du har brug for. Minimalisme skaber ikke kun rum og frihed i dit hjem, men især også på dine rejser.

- Tillad ikke cookies og åben siden i privat/inkognitotilstand. Har du ikke prøvet det før? Du kigger på nogle billetter, men de er ikke helt så billige, som du gerne vil have dem, så du venter til dagen efter - også er de blevet dyrere. Du venter en uge. Samme pris - eller dyrere. Jeg er begyndt på at købe flybilletterne ved min første søgning  

- Opret prisagent. Fremfor at sidde hver dag og blive sporet og kigge på om billetterne nu er blevet billigere, så opret en prisagent, der holder øje med prisen for dig. Det kan du gøre på sider som [Momondo](https://www.momondo.dk/), eksempelvis. 

- Nogle dage er billigere end andre. Det gælder faktisk både selve rejsen, altså at det fx er billigere med en weekendtur torsdag-lørdag og lørdag-mandag end fredag-søndag (oftest), men også at det har vist sig tirsdag typisk er den dag, du kan købe de billigste flybilletter på. Det er dog ikke altid, det er tilfældet, og som regel er det vigtigere at:
	1) være ude i god tid og 
	2) undgå at sidde og søge på samme billetter i lang tid af gangen så siden ved at du er på udkig (jf. snakken om cookies). 

- Nogle lufthavne er billigere end andre. Typisk overvejer vi her i Danmark Billund og Kastrup, men der afgår også fly fra fx Aarhus og Aalborg og det kan også være billigere at flyve fra steder som Malmö eller Hamborg. Sørg for at tjek dine muligheder og husk også at overvej prisen på transport til og fra lufthavnen (og evt. parkering). 

- Tag ikke de første og de bedste og undersøg samlede omkostninger! Selvom jeg som regel søger billetter via sider som Momondo, så er det ikke altid den billigste, der er den bedste. F.eks. kan du via Momondo blive ført til en anden side, der ikke var flyselskabets egen. Her foretrækker jeg altid at købe via selve flyselskabet, hvis prisen er den samme. Så tjek det. Det gjorde jeg i går, og de var lige lidt dyrere, men jeg skulle også have indtjekket bagage med på denne tur og her blev det faktisk langt billigere at købe direkte via flyselskabets side da priserne her for indtjekket bagage var noget billigere. 

- Et sidste tip, sørg for at checke ind online og ha’ dit boarding kort på mobilen. Jeg downloader gerne app’en hvorfra, jeg har købt billetterne, og checker ind hurtigst muligt og tilføjet boardingkort til min ‘Wallet’. Så er jeg klar til at gå direkte gennem sikkerhedstjek, når jeg ankommer til lufthavn og hen til gaten. Tid er penge. 

## 5. Bo billigt, men centralt 
Dette er selvfølgelig ikke et universelt tip, men personligt handler de fleste af mine rejser om at komme ud og opleve nye kulturer, smage ny mad, se spændende steder og ikke om at sidde inde på et hotelværelse. Derfor bestiller jeg også ofte mine ophold gennem AirBnB, hvor jeg finder en central placeret bolig, men så lille og billig, at jeg kan holde det ud. Det giver også den fordel at du selv kan lave mad, hvis du vil det og spare lidt penge herpå. 

Hvis du gerne vil bestille hotel, så brug også prissammenligningssider som booking.com eller momondo. Et tip kan være at bestille noget med gratis afbestilling fordi så kan du altid ændre dit valg, hvis du finder noget bedre eller billigere senere. 

Et andet tip her er at booke inkl. morgenmad. Du kan som regel finde steder af samme kaliber, men hvor et sted inkluderer morgenmad og et andet ikke gør. Jeg filtrerer som regel på ‘morgenmad inkluderet’, da det sparer penge ikke at skulle ud og købe det, men også kan spare tid og skabe bekvemmelighed, at man kan stå op, spise og herefter være både klar og mæt til at tage afsted på eventyr. 

## 6. Rejse-essentials 
Der er nogle ting, der bare gør ens rejse lettere. Her har jeg lavet min liste:
![[Pasted image 20221014214323.png|100]]
- Lifestraw drikkedunk 
Ikke alle steder i verden har vand, du kan drikke - eller vand, som smager godt. En ‘Lifestraw Go’ som kan købes på nettet og de fleste friluftsbutikker ([billigste sted dags dato](https://www.bjergkaeden.dk/kokkenudstyr-mad/kokkenudstyr/vandrensning/produkter/73547-lifestraw-go2-flaske?gclid=CjwKCAjwk6-LBhBZEiwAOUUDpxIyVy3XJK7TVdKmBDzsmfDoMI3GjynwVWNGrw6WjDyOlU-Q5Pm-LBoCelkQAvD_BwE)) både renser og fjerner smag fra vand. Det betyder du kan drikke vandet overalt i verden og uden bismag. De penge (og tid) er hurtig tjent ind som du sparer på ikke at købe flaskevand og i lufthavnen kan du også tømme den inden sikkerhedstjek også fylde den ved en vandhane efter så du har vand til flyet. 

- [3 like home](https://www.3.dk/abonnementer/fordele/3likehome/?gclid=Cj0KCQjwtrSLBhCLARIsACh6RmjseDpmQfkZFxXunZaEbusDgsXiSwNMwgArrwAJaq9YhM72DKL6QisaAhPYEALw_wcB) - fri data i 72 lande 
Jeg har mobilabonnement fra selskabet 3, da jeg hermed har data i en lang række lande i hele verden. Det gør livet lettere på rejsen at du let kan finde vej, finde oplevelser, seværdigheder, steder, mad m.m., checke-in, slå op, oversætte, kommunikere osv. 

- Google ‘offline kort’ 
Skulle du ikke have data i udlandet eller vil du gerne spare på den, så anbefaler jeg uanset hvad, at du hjemmefra downloader et såkaldt ‘offline kort’ ind i Google Maps-appen. Så kan du bruge Google Maps på turen i offline tilstand. Her er en [dansk videoguide](https://youtu.be/F3Q4o0io2ho). 

- Rygsæk 
Det er lidt en smagssag, om man er til kuffert eller rygsæk, men jeg føler, en rygsæk er nemmere at rejse rundt med og så kan du også bruge den, når du skal ud på tur, når du er afsted. Den har også fordelen at den “tilpasser sin størrelse” ift. hvor meget, du fylder i - i modsætning til en kuffert. Sørg for at den er inden for reglerne for håndbagage, så du kan rejse kun med den :-) 

- Drysacks 
Jeg pakker mit tøj m.m. i drysacks ([eksempelvis](https://www.outnorth.dk/urberg/drybag-set?gclid=CjwKCAjwk6-LBhBZEiwAOUUDp8EAboA0dXn-_p7mK-6eDtzBVWMdt2vx0m0NoXtZ2QzeXxJ5mGs3FBoC4bAQAvD_BwE#MidnightBlue)), der gør jeg både kan sortere og adskille mine ting (brugbart også til rent og beskidt tøj), så det er lettere at organisere i rygsækken, men det fylder også mindre, da du kan presse alt luften ud af posen med tøj - også er den også vandtæt. 

## 7. Køb tøj og ting i udlandet 
Rigtig meget af mit tøj er købt på outlets ved besøg til udlandet. Det er langt billigere end tøj i Danmark. Jeg har også engang købt et GoPro og mange andre ting kan også være billigere at købe udenlands. Du skal dog være opmærksom på reglerne for hvor meget du toldfrit kan medbringe. Læs mere om reglerne [her](https://www.toldst.dk/nyheder/presse-og-nyheder/faa-styr-paa-toldreglerne-inden-rejsen/). 

## 8. Rejsen behøver ikke være langt væk 
Man kan sagtens rejse og holde ferie tæt på sit hjem. Nogle gange kan man faktisk blive helt overrasket over de ting, der ligger lige i ens baghave. Det kan fx være du tager på en vandre- eller cykeltur i Danmark og sover i telt eller vandrehjem. Det kan også være du tager en tur på hotel eller sommerhus i Danmark eller et naboland eller tager på kør-selv-ferie. Det vigtigste er som regel de mennesker, man er afsted sammen med og de indtryk og oplevelser, man får - ikke hvor geografisk at destinationen er placeret. 

Rigtig god rejselyst!
## Tags
#Rejse

### Filer og links
![[]]