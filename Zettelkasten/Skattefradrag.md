Sidst ændret: 2022-10-14

## Princip
Her finder du en oversigt over de fradrag gennemgået i modul 2 video 5 om skattefradrag. 

Følgende fradrag giver som udgangspunkt fradrag i skattepligtig indkomst (ligningsmæssige fradrag) hvilket vil sige kommuneskat og evt. kirkeskat og dermed en værdi på ca. 26%, altså 1000 kr i fradrag medfører en besparelse på 260 kr. Nogle fradrag giver dog fradrag i personlig indkomst og kapitalindkomst, hvilket er beskrevet ved det pågældende fradrag. Der tages forbehold for fejl og ændringer. 

**Felt** hentyder til forskudsopgørelsen og **Rubrik** til årsopgørelsen. 

Felter med ⚠️ indberettes IKKE automatisk (læs: du skal selv indberette). Uanset hvad bør du altid tjekke om dine tal er indberettet korrekt. 

💡 Du kan også tjekke dine fradrag på 5-15 minutter med TaxHelper. 

## Fradrag 

### 🚗 Kørselsfradrag (befordring) - Felt 417 - Rubrik 51 ⚠️ 

Du kan få fradrag hvis du har mindst 12 km til din arbejdsplads (24 km tur/retur). Fradraget er i form af en kilometersats afhængig af distance, antal broer og kommune (se rater [her](https://skat.dk/skat.aspx?oid=2234761)). Dit kørselsfradrag udbetales ikke, men indregnes i din årsopgørelse. 

Kører du fx totalt 50 km dagligt på arbejde fordelt på 200 arbejdsdage vil du få 9.880 kr i fradrag eller spare ca. 2.569 kr i skat. SKAT har [en beregner](https://skat.dk/skat.aspx?oId=2242322), som hjælper dig med at udregne, men hold styr på antal dage, du har været på arbejde. 
  

### 🏢 A-kasse og fagforening - Felt 439 + 458 - Rubrik 52 + 50 

Du får fradrag for 100% af din indbetaling til A-kasse og fagforening. Dog maks. 6.000 kr/året ved fagforening (læs mere [her](https://skat.dk/skat.aspx?oid=2234770)). 
  

### 👷Håndværker- og serviceydelser - Felt 460 - Rubrik 460 ⚠️ 

Der er penge at hente på fradrag for bestemte håndværker- (primært energibesparelse og andet klima/miljø-optimerende) og serviceydelser (rengøring, børnepasning, havearbejder m.m.) i form af arbejdsløn inkl. moms, ikke materialer. 

Håndværkerydelser op til 12.900 kr pr person i 2022 (25.000 kr i 2021) og serviceydelser 6.400 kr i 2022 (25.000 kr i 2021). Serviceydelser har en skatteværdi på 35%, så hvis dit fradrag er 3.000 kr sparer du ca. 1.060 kr i skat. Det kræver du har elektronisk betaling og dokumentation. Se liste over ydelser og betingelser [her](https://www.skat.dk/SKAT.aspx?oId=2234759). 

  
### ✈️ Rejsefradrag - Felt 429 - Rubrik 53 ⚠️ 

Få fradrag for kost, logi og småfornødenheder hvis ikke betalt af arbejdsgiver. Du kan vælge mellem standardsatser (se [her](https://skat.dk/skat.aspx?oid=2242213)) eller dine reelle dokumenterede udgifter (op til maks. 29.600 kr i 2022 (29.300 kr i 2021)). Du skal opfylde betingelserne for fradrag du kan se [her](https://skat.dk/skat.aspx?oid=2242213). 

  
### 🎁 Gaver og bidrag til velgørenhed - Felt 412 - Rubrik 55, 447 og 448 

Giver du til velgørenhed kan du få fradrag, hvis foreningen er godkendt af Skattestyrelsen (se liste [her](https://skat.dk/skat.aspx?oid=2234772) over godkendte foreninger). Det er foreningen, der indberetter til SKAT, så du kan ikke selv indberette det. Du får automatisk fradrag, hvis du har givet foreningen dit cpr-nr. 

Du kan højest få fradrag for 17.200 kr i 2022 (17.000 kr i 2021), medmindre det er til forskning. Her er der ingen grænse og altså fuldt fradrag for hele beløbet uanset størrelse. 
  

### 🏡 Bolighandel - Felt 481 + 483 - Rubrik 44 ⚠️ 

En række udgifter i forbindelse med køb og salg af bolig giver fradrag. Der er tale om: 

-   Garantiprovision i forbindelse med kurssikring af realkreditlån 
-   Differencerenter i forbindelse med ophør/omlægning af realkreditlån 
-   Pantebrevsgaranti 
-   Boliglånsgaranti 
-   Renter på refusionsopgørelse   

Disse indberettes ikke automatisk, men kan findes i dokumenterne i forbindelse med bolighandel. Rådfør dig evt. ved dit pengeinstitut eller ejendomsmægler. 

NB! Giver fradrag i kapitalindkomst i form af negativ kapitalindkomst hvilket betyder ca. 25-42% i fradragsværdi afhængig af anden kapitalindkomst, indkomstniveau m.m. 
  

### 👩‍💻 Arbejdstøj, faglitteratur, kurser m.m.- Felt 449 - Rubrik 59 ⚠️ 

En række udgifter, der er nødvendige for at erhverve, sikre eller vedligeholde din indkomst som lønmodtager, giver fradrag. 


Der er tale om udgifter til fx 

-   Hjemmekontor 
-   Arbejdstøj 
-   Faglitteratur 
-   Kurser 
-   Telefon 
-   Særlig tøj   

De første 6.600 kr giver ikke fradrag i 2022 (6.500 kr i 2021). Læs mere om fradragene [her](https://skat.dk/skat.aspx?oid=2234763). 


### 👨‍🦳 Privat pension - Felt 416 + 436 - Rubrik 21 

Du får 100% i fradrag for indbetaling til en privat rate- (felt 416) eller livsvarig pension (felt 436). 

NB! Giver fradrag i personlig indkomst hvilket betyder 37-52% i fradragsværdi afhængig af indkomstniveau m.m. 


### 💸 Renteudgifter - Felt 481 + 483 - Rubrik 41 + 44 

Det kan være renter på: 

-   Banklån 
-   Realkreditlån (her gælder både renter og bidragssats) 
-   Forbrugslån 
-   Differencerenter, renter på refusionsopgørelse m.m. (som listet ved bolighandel) 

NB! Giver fradrag i kapitalindkomst i form af negativ kapitalindkomst hvilket betyder ca. 25-42% i fradragsværdi afhængig af anden kapitalindkomst, indkomstniveau m.m. 

Du får også fradrag for dine renteudgifter på studielån (rubrik 42, felt 489), men du kan først trække dem fra, når du betaler tilbage på lånet.

## Tags
#SKAT

### Filer og links
![[]]