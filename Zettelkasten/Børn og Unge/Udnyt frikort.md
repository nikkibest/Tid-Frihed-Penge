Sidst ændret: 2022-10-02

## Princip
Fra vi bliver født har vi hvert år et personfradrag, vi kan udnytte (37.300 kr. for personer under 18 år i 2022). 
For mange sker der først i forbindelse med ungdomsarbejde og udnyttelse af det såkaldte ‘frikort’, men det er faktisk muligt at udnytte dette fradrag til skattefri indkomst fra investeringer lige fra barnsben af og så længe frikortet ikke bruges op af fx lønindkomst.

Her kan du fx oprette et [depot til mindreårige](https://www.nordnet.dk/onboarding) ved [[Nordnet]]. Hvis vi opretter den hos Nordnet, undgår vi det gebyr, vi med stor sandsynlighed skal betale i banken. [Tjekliste over ansøgning om depot i Nordnet for mindreårige.](https://nordnetforms.scrive.com/Survey/AnswerSurvey/3ca572a9-cab0-40db-8ab5-855160580e2e). 
![[Pasted image 20221002175328.png|400]]

Du skal dog være opmærksom på at det, som der investeres i, beskattes som [[Kapitalindkomst]] for at personfradraget kan benyttes. Hvis det beskattes som [[Aktieindkomst]], vil der betales normal skat på hhv. 27% / 42% **ved salg af aktierne**. 

Når et barn fylder 15 år opretter SKAT automatisk et frikort, men er du under 15 år skal du selv ind via SKAT. Det gør du via [denne trinvise guide](https://skat.dk/skat.aspx?oid=3449) fra SKAT af.

**Faktaboks: Udnyt dit barns frikort**

Icon | Beskrivelse
------------ | ------------
💰 | Personfradrag på 37.300 kr om året (2022) kan udnyttes til skattefri [[Kapitalindkomst]].
**👶** | Kan gøres via et depot for mindreårige ved fx [[Nordnet]].
⏳ | Ingen bindingsperiode - kan frit hæves.
⚠️ | Husk aktierne skal beskattes som kapitalindkomst, dvs. akkumulerende fonde og ETF’er, som _ikke_ står på SKATs positivliste og du skal oprette dit barns frikort via SKAT!

Her kan du igen med fordel vælge en akkumulerende fond, da du som forældre vil blive skattepligtig for evt. [[Udbytte]] samt du kan spare besværet og omkostningerne med geninvestering af udbytte.

Investerer du et **større engangsbeløb?** 
- Overvej fx [Vanguard FTSE All-World UCITS ETF (VWCE)](https://www.nordnet.dk/markedet/etf-lister/17086750-vanguard-ftse-all-world), eller en anden ETF - som ikke står på SKATs positivliste (husk at tjek op på dette hvert år, som listen opdateres!).

Investerer du via **Nordnets månedsopsparing?** 
- Så kan du overveje ETF'en [Xtrackers MSCI World Swap UCITS ETF 1C (DBXW)](https://www.nordnet.dk/markedet/etf-lister/16128193-xtrackers-msci-world?details), fonden [Sparindex INDEX Glob Akt Min. Ris Akk KL (SPVIGAMRAKL)](https://www.nordnet.dk/markedet/investeringsforeninger-liste/16670432-sparindex-index-glob) eller Nordnets egne indeksfonde/Nordnet One (ekskl. Nordnet Indeksfond Danmark). 
- Nordnets egne indeksfonde er syntetiske, men har fordelen at kunne handles via månedsopsparing uden kurtage og for helt lave beløb også (fra 100 kr/md).

Og du tænker måske - hvor skal mit barn få disse penge til at investere for? Det kan de via skattefri gaver. Børn kan få op til 69.500 kr (2022) om året per nær familiemedlem, fx forældre, bedsteforældre m.m. Overstiges beløbet skal der betales en afgift.
*MEN*, og det er et stort ***MEN***, der er forskellige muligheder for det skattemæssigt udfald:

1. **Hvis forældrene giver barnet pengene:**
	- Hvis *forældrene* giver barnet de penge, som investeres, bliver *forældrene beskattet* af udbytte og afkast - uanset hvad der investeres i. Det er forældrenes ansvar at kontakte SKAT, så eventuelle afkast eller udbytter kan overføres til forældrenes årsopgørelse.
2. **Hvis bedsteforældre eller oldeforældre giver barnet pengene:**
	- Hvis *bedsteforældre eller oldeforældre* giver barnet pengene, bliver *barnet beskattet* af udbytter og eventuelt afkast. Her er man ikke pålagt at kontakte SKAT og oplyse dem om, hvor pengene kommer fra.

Her kan vi vælge at investere pengene “*smart*”, hvis vi har små børn, der endnu ikke selv tjener penge og ikke bruger deres personfradrag. 

Investeres der i akkumulerende fonde eller ETF’er der ikke er på positivlisten, betyder det, at der skal betales skat af eventuelt afkast årligt, uanset om vi har solgt vores investering eller ikke. Lige her er det en virkelig stor fordel, fordi [[Kapitalindkomst]] går under personfradraget. Det betyder, at **frikortet kan bruges til kapitalindkomst hvert år**.
- På den måde kan det urealiserede afkast årligt udgøre 37.300kr eller 46.600kr (baseret på skattesatsen fra [[Kapitalindkomst]]'en), uden børnene skal betale skat heraf og pengene kan blot få lov at vokse.  
- Hvis man skal opnå 37.300kr i årligt afkast med gennemsnitligt vækst på 7%, skal man have hele **532.857kr** investeret, før det sker!
### Yderligere information om Udnyt frikort
**Hvis man skal finde andre ETF’er til mindreårigt aktiedepot:**

Tommelfingerreglen siger, at akkumulerende danske fonde samt udenlandske ETF’er, der ikke fremgår af SKATs positivliste ([SKAT positivliste](https://skat.dk/getfile.aspx?id=146390&type=xlsx) ), beskattes som kapitalindkomst. Derudover beskattes obligationsbaserede fonde (obligationsandel på 50 procent eller mere) også som kapitalindkomst. Det gælder altså om at finde 1) en ETF, der ikke er på listen eller 2) en dansk fond, som er akkumulerende og ikke er på listen.

**Hvis man skal finde andre fonde til mindreårigt aktiedepot:**

Nordnets egne indeksfonde beskattes alle - på nær ‘Nordnet Indeksfond Danmark’ - som kapitalindkomst. Dét, at de har en relativt lav ÅOP og hverken koster kurtage ved køb eller salg holdt sammen med, at det er gebyrfrit med depot på Nordnet, gør dem til en attraktiv investeringsmulighed. 
Sparindex har også fonden: ‘Sparindex Globale Aktier Min. Risiko Akk. KL’, der ligeledes beskattes som kapitalindkomst og kan købes både gennem banker og på Nordnet til en - de fleste steder - rimelig kurtage.

**Hvis andre giver barnet pengene:**

Hvis andre giver barnet pengene gælder samme regler, som hvis pengene kommer fra forældrene: Det er forældrene, der skal betale skatten, og det er forældrenes ansvar at kontakte SKAT herom.

Det vil sige, at hvis du er moster, onkel, faster, kusine eller har en anden relation, som ikke går i lige linje til barnet, er det barnets forældre, der skal betale skatten - uanset om det går under kapitalindkomstbeskatning eller aktieindkomstbeskatning.

Det er altid forældrenes ansvar at kontakte SKAT, hvis der er investeres penge for barnet, som forældrene skal betale skat af. Hvis flere forskellige overfører penge til barnet, kan det være en god idé med separate depoter, som gør det gennemsigtigt i forhold til hvilke penge, der er investeret i hvad. Det kan fx være to depoter: Et, som bedsteforældre og oldeforældre kan overføre til, og som barnet betaler skat af, og et som forældre og andre overfører til, og som forældrene betaler skat af.
## Tags ![[Pasted image 20220927223249.png|35]]
#BørnOgUnge