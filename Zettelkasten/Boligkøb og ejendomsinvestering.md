Sidst ændret: 2022-10-14

## Princip
Gode råd til boligkøb og ejendomsinvestering 

Her er en masse nyttig viden og gode råd til dig, som overvejer at købe bolig. Sørg dog altid for at kontakte professionel hjælp og rådgivning, når du står over for et boligkøb. 

## 1. Inden boligkøbet

Der er en række ting, du skal være opmærksom på, inden du køber bolig, så du sikre dig at finde både den rette bolig og en, du har råd til. 

### 1.1 Budget og overskud 

Medmindre du køber kontant, så vil banken kræve at se et [[Budget]], for at vurdere, om du har råd til både at dække de løbende udgifter ved boligen (mere om dem senere) og alm. leveomkostninger (ud fra nogle ret høje standardsatser - som et par skal i nok regne med at have mindst 7000 kr tilovers udover udgifter til boligen). 

Derfor er det en god idé at have lavet et overblik over dine/jeres udgifter i et budget og finde frem til jeres rådighedsbeløb. Du/I kan både lave et for din/jeres nuværende situation og situationen som evt. fremtidig boligejer og se hvordan, det vil påvirke økonomien (lær mere om udgifterne ved bolig længere nede). 

### 1.2 Gældsratio / gældsfaktor 

Mange går i fælden med at finde en bolig, de kan betale i deres budget, men bliver fanget i at deres gældsratio er for høj. Det har jeg selv oplevet. Gældsratio er defineret således: 

``Gældsratio = Samlede gæld / Årlig indkomst (før skat)``

Dvs. hvis du har en gæld på 1 million kroner og du tjener en halv million, så er ratio 2:1. Hvis du skal optage et lån på 2 millioner kroner, så bliver ratioen på 4:1 med den indkomst. Som tommelfingerregel **må denne ratio IKKE overstige 4** (afhænger af bl.a. kommune, jobsikkerhed, pengehistorie m.m.), men det betyder at du i praksis kan regne frem til, hvad du maksimalt kan låne for, ved at sige: 

``Årlig indkomst * 4 + Formue = Maksimal gæld ``

F.eks. hvis du/I tjener 500.000 kr om året før skat (det er den samlede indkomst for husstanden) og har 500.000 kr i kontanter/investeringer e.l. så vil i kunne låne for estimeret:  

$500.000 kr * 4 + 500.000 kr = 2.500.000 kr$

### 1.3 Find den rette bolig 

1. Først og fremmest, så skal du altid købe bolig med hjertet, hvis det er bolig til egen brug. Det er det vigtigste, at du kan se dig selv bo i ejendommen ellers ender du bare med at skulle sælge den snart igen. Derefter kan du begynde at tænke over ejerudgifter, pris, gensalgsmuligheder osv, men først - mærk efter om det føles rigtigt! Bolig til eget hjem er først og fremmest en investering i dit/jeres liv og hverdag! 

2. Sørg altid for at have noget at sammenligne med. Se så mange boliger, som muligt! Hver eneste gang du er ude og se på en bolig, bliver du klogere. Du finder ud af, hvad du kan lide, og hvad du ikke kan lide. Du bliver også klogere på priserne og om noget er hhv. dyrere eller billigere prissat end andet. 

3. Har du fundet den rette bolig, som føles rigtig og til en god pris? Så sørg for at tage ud i området en weekend, en hverdagsaften, gå en tur, kør en tur igennem kvarteret osv. Prøv at få fornemmelsen for hvordan, det vil være at bo lige netop der og have en hverdag med udgangspunkt i den nye boligsituation. 

4. Tænk også over: 
	1. Beliggenheden (transportmuligheder, afstand til X, støjniveau osv.) 
	2. Ejerudgifter
	3. Stand og evt. renovering og vedligeholdelse
	4. Jeres fremtidsudsigter og evt. familieforøgelser 

Sidst vil jeg også nævne, at du kan oprette boligagenter ved diverse boligsider, som sender dig boliger, der kan matche dine interesser.

## 2. Boligkøbet 
Når du er klar til at købe er der igen en lang række overvejelser og valg, der skal tages. Men først... 

Giv et bud! Husk at den annoncerede pris er, hvad sælger ønsker at sælge boligen til, men det er markedet, som bestemmer! Boligmarkedet i især storbyerne har været påvirket i høj grad af covid19-situationen, men normalvis bliver mange boliger solgt (lidt) under prisen. Du mister ikke noget ved at give et bud, men husk, det skal være realistisk, og at sælger måske står med andre bud i hånden også. 

### 2.1 Lån 

Du skal have mindst 5% af boligens pris til udbetaling klar kontant. Dvs. hvis du vil købe en bolig til 2 millioner kroner, skal du have sparet 100.000 kroner om. Derudover skal du også have til omkostningerne forbundet ved købet (mere om det i næste afsnit) hvilket vil være i omegnen af 40-100.000 kroner for mange “almindelige boliger”. De resterende 95% har du mulighed for at låne. Du kan låne: 

- Maks. 80% i realkreditlån 
- Resterende 15% i et banklån (dyrt) 

Et banklån vil typisk have en ÅOP på mellem 2-7%, hvilket er ret dyrt. F.eks. vil et banklån på 15% af prisen ved bolig til 2 millioner kroner koste 131.691 kroner over 10 år ud fra [denne boliglånsberegner.](https://danskebank.dk/privat/vaerktoejer/beregn/laaneberegner-ejerbolig) Jeg foretrækker derfor selv at kunne lægge **20%** i udbetaling ved køb af bolig for at kunne undgå banklånet. Alternativt kan du også overveje at: 

- Låne penge rentefrit af familiemedlemmer (kræver to korte dokumenter en advokat kan udarbejde) 
- Få afdragsfrihed på realkreditlånet for at kunne afvikle det dyre banklån hurtigst muligt 

Skal du have et banklån bør du også forhandle. Sørg for at indhente konkurrerende tilbud fra andre banker og forhør dit netværk om, hvad de har af banklån. 

💻 Brug fx [denne side](https://www.mybanker.dk/skift-bank/?affiliate_key=DANIELSPENGETIPS&utm_medium=affiliate&utm_source=Danielspengetips&fbclid=IwAR0PQQDVoXdDkXNauB0prMp9IHwcZ8_lu79aL6M1osEovs7RP6Ihm_207ho) til at indhente tilbud fra flere banker. 

Realkreditlånet er noget billigere end banklånet. Rentesatsen ændrer sig løbende, men ligger på omkring 0,5 - 1,5%. Du kan vælge at få enten: 

- Obligationslån med fast rente (fastforrentet lån) 
- Flexlån med variabel rente  
- Evt. nye, alternative lån som fx [dette](https://danskebank.dk/privat/produkter/laan/bolig-laan/flexlife?dtid=sem_google_71700000073363655_Boligl%C3%A5n+-+low_Brand_Exact&ps_kw=danske+bank+boligl%C3%A5n&sc_cid=semb-2629916818&gclid=Cj0KCQjw6ZOIBhDdARIsAMf8YyFwBbZkEy-A7hrnpxVjBXkk4iNYw9ys-StU-RQMSYFE8556ggAFR7saAj7MEALw_wcB&gclsrc=aw.ds) 

Med et fastforrentet lån ved du hvad din rente vil være for resten af lånets levetid (typisk 30 år - de fleste omlægger dog lånet inden for 12 år). Du har altså en sikkerhed og tryghed i hvad din omkostninger vil være, da de så at sige er låst for lånets løbetid uanset om renten måtte stige eller falde. For at have den sikkerhed betaler du også en højere pris. 

Et variabelt lån derimod har lavere omkostninger, men større grad af usikkerhed. Her binder du dig nemlig kun for en kortere periode på 1, 3 eller 5 år som regel, hvorefter der sker en rentetilpasning. 

Omlægning af lån: Hver gang, der sker ændringer i renteniveauet (eller i din boligværdi), kan der være penge at spare ved at omlægge ens lån til et nyt lån. Du kan nemlig enten få et billigere lån til lavere rente (hvis renten falder) eller få en mindre restgæld (hvis renten stiger). 

Jeg kan anbefale at du tilmelder dig gratis på [https://realkreditkonsulenterne.dk](https://realkreditkonsulenterne.dk/). Der findes også mange andre sider og services, der kan hjælpe dig med at finde ud af, om det er tid til at omlægge. Du kan også altid kontakte din bank.  

Har du lavet forbedringer på din bolig, der øger værdien, kan du også få en ny vurdering og muligvis øge din friværdi og dermed have en mindre %-mæssig belåning i boligen. Når belåningen rammer 60% låser det som regel op for nogle fordele. 

NB! At vælge det rette lån og efterfølgende omlægning af lån er et regnestykke med en lang række variabler. Her vil jeg altid anbefale at du sørger professionel rådgivning så du sikrer dig, at du får det rette lån til din situation. Det er umuligt at samle et komplet billede i et skriv som dette og ting som kurser, renteniveauer m.m. ændrer sig også konstant. 

### 2.2 Udgifter ved køb og salg 

Der er en del udgifter forbundet ved både køb og salg af bolig. Derfor er det nødvendigt at du har en opsparing før du overvejer at købe bolig (da du som nævnt både skal have mindst 5% til udbetaling plus til at dække omkostningerne). 

Lad os starte med udgifterne ved køb (læs mere uddybende [her](https://www.bolius.dk/omkostninger-ved-at-koebe-bolig-18145)): 

- Tinglysning af skøde (0,6% af boligens pris + fast gebyr på 1.750 kr (2021)) 
- Tinglysning af realkreditlån (1,45% af lånebeløbet fratrukket evt. tidligere betalt afgift af tidl. Ejer + fast gebyr på 1.750 kr (2021)) 
- Tinglysningsafgift på boliglån (hvis du har brug for restfinansiering på op mod 15%) 
- Advokat (omkring 10.000 kr for hjælp med det juridiske) 
- Evt. ejerskifteforsikring   
- Mindre udgifter til bl.a. ekspeditionsgebyr, kurssikring m.m. (nogle gange kan du forhandle disse væk) 

F.eks. løb ovenstående op i **ca. 85.000 kroner i købsomkostninger** i 2019 for et huskøb til 4.000.000 kroner med 20% udbetaling. 

Når du skal sælge, er der også en række udgifter (læs mere uddybende [her](https://www.bolius.dk/saa-meget-koster-det-at-saelge-sit-hus-8664)): 

- Ejendomsmægler, hvis du vælger at anvende sådan en (udgifter består i bl.a. salær, markedsføring, foto m.m.). Alternativt blot advokat, hvis du selv kan finde køber. 
- Tilstands- og elrapport 
- Halv ejerskifteforsikring 
- Skøde og refusionsopgørelse 

Til eksempel løb ovenstående op i **ca. 102.000 kr i salgsomkostninger** i 2021 for et hus solgt til 5.450.000 kr. 

Tommelfingerregel er derfor også at du skal bo i en bolig **mindst 3-5 år** før at det gennemsnitligt kan betale sig ift. de omkostninger, der er forbundet. For en kortere tidsperiode vil det i mange tilfælde økonomisk bedre kunne betale sig at bo billigt til leje. Det er lidt ligesom aktier. Investér kun hvis du har en lang tidshorisont - og har du det, så kan det i langt de fleste tilfælde også betale sig (rigtig godt). 

### 2.3 Investering og forbedring 

Som du måske oplever er der mange udgifter forbundet med at købe, sælge og drifte en bolig - men der er også mange penge sparet i form af husleje og opsparing i egen bolig, der historisk set stiger i værdi (meget afhængig af beliggenhed). 

Beliggenheden kan du ikke ændre på, men du kan også investere i forbedringer i din bolig - og laver du de rette, kan de tit være mere end deres pris værd i form af værdistigning i boligen. Det kan fx være i form af energiforbedringer, istandsættelse, renovering m.m. 

Ikke alt kan betale sig, da en fremtidig køber måske har andre planer - fx er det sjældent en god idé at indsætte et nyt køkken ved salg, da køber helt sikkert hellere vil have et andet - men de mest generelle forbedringer er typisk en god investering - især hvis du kan få dem lavet billigt eller har interesse i at udføre dem selv (afhængig af hvad din timeløn ellers er i anden beskæftigelse). 

### 2.4 Sikkerhed 

Det er en stor forpligtelse at købe en bolig og især, hvis du køber den sammen med en anden eller flere andre. Her er det vigtigt, at i ikke ender i overensstemmelser eller andre uheldige situationer. Hvis du fx køber bolig med din kæreste og en af jer bortfalder, så vil det være nærmeste pårørende, som arver - og ikke din kæreste/samboende. Det er derfor en rigtig god idé at tegne et testamente og evt. en samejeoverenskomst. Hvis du som ægtepar, køber en bolig, så er i sikret ift. at arve hinanden, men hvis der er børn med i billedet, kan det fortsat være en god idé at tegne en testamente. Det anbefales 100% at søge professionel rådgivning fra en advokat for at finde ud af hvordan, du/I bedst sikrer jeg i din/jeres situation.

## 3. Efter boligkøb 

### 3.1 Driftsomkostninger 
Der er mange udgifter forbundet ved køb og salg af bolig, men der er også udgifter i selve driften. Sammenlignet med en lejebolig, så betaler du i egen bolig også for dit forbrug og i stedet for husleje betaler du afdrag på dit lån. Der er også en række andre udgifter tilknyttet ejerbolig, som er opremset herunder: 

#### Afdrag på lån   
Medmindre du har købt boligen kontant, så har du et eller flere lån i boligen, som skal betales tilbage. Det gør man hver måned og udover selve lånet betaler du også rentegebyr og bidragssats. Du kan vælge af få afdragsfrihed i op til 10 år, hvor du ikke betaler af på lånet, men du fortsat betaler rentegebyr og bidragssatser (hvilket er fradragsberettiget). 

#### Forbrug   
Du skal selvfølgelig betale for dit forbrug af vand, varme, el og evt. gas e.l. Her kan du med fordel også tjekke, hvor du fx kan få den billigst el. Jeg har selv været glad for [elforbundet](https://www.elforbundet.dk/).   

#### Forsikringer 
Det er et krav med en brandforsikring, som er inkluderet i en husforsikring. Derudover kan banken også stille krav til evt. krydslivsforsikring eller oprettelse af testamente, hvis man ikke er gift. Tjek også jeres begunstigelser i evt. livsforsikringer, man typisk har via ens pension. 

Ligesom i lejebolig bør du også overveje om du skal forsikre dit inventar med en indboforsikring. 

#### Ejendomsskat (også kaldet “grundskyld”)   
Er en skat du betaler til den kommune, ejendommen ligger i. Satsen bestemmes af kommunen men er på omkring 2,5% af grundværdien. Du betaler den halvårligt via et girokort tilsendt i e-boks. På denne regning fremstår også udgifter til rottebekæmpelse, skorstensfejning m.m.   

#### Ejendomsværdiskat   
Som udgangspunkt betaler du 0,92% af den offentlige ejendomsværdi op til 3.040.000 kr og 3% af beløbet herover. Hvis du udlejer noget af din bolig bortfalder ejendomsværdiskatten for denne del, da du kun betaler for den %-del af boligen, du selv bor i. Den betales automatisk via din årsopgørelse ved SKAT. 

#### Vedligeholdelse   
Modsat lejebolig har du selv ansvaret for vedligeholdelse af din bolig. Går noget i stykker, er det dit ansvar at få det lavet. Derfor bør du: 

1. overveje hvilke forsikringer, du ønsker at have og hvor meget, de skal dække, og 
2. afsætte et beløb i budgettet til løbende vedligeholdelse. 

### 3.2 Udlejning 
I dette afsnit skal vi se nærmere på udlejning af egen bolig - altså udlejning af værelse eller lejlighed i dit eget hjem, ikke udlejning i erhvervsmæssig forstand. 

#### Husleje 
Som udgangspunkt kan du selv bestemme huslejen hvis du udlejer en nyere bolig eller udlejere via AirBnB. Det er dog ikke altid, det er tilfældet. Læs mere om fastsættelse af husleje [her](https://www.boligportal.dk/blog/lejeloven/fastsaettelse-af-husleje/) og er du i tvivl kan du altid [kontakte huslejenævnet](https://www.huslejenaevn.dk/Pages/N%C3%A6vn.aspx) for en vurdering (koster 526 kroner).

📋 Du kan finde en standardskabelon til udformning af lejekontrakt [her](https://www.borger.dk/Handlingsside?selfserviceId=d1ec958e-254f-4e86-bb89-6b8c5a839f16). 💻 Læs mere om regler for værelsesudlejning [her](https://www.bolius.dk/udlejning-af-vaerelse-17410). 

Du skal selvfølgelig betale SKAT af den indkomst, du får i husleje… eller skal du? 

1. Hvis du udlejer mindre end 4 måneder, har du et bundfradrag (beløb du ikke skal betale SKAT af)
	1. Udlejer du via bureau eller portal (fx AirBnB) er det på 29.900 kr i 2021.
	2. Udlejer du privat er det på 11.700 kr i 2021. 

Herefter er 40% over bundfradraget også skattefrie og det er kun de resterende 60%, der skal betales SKAT af som kapitalindkomst. Se eksemplet herunder.
![[Pasted image 20221014211817.png|600]]

1. Hvis du udlejer i mere end 4 måneder til samme person kan du vælge mellem 2 regelsæt til at afgøre dit bundfradrag. 
	1. Regelsæt 1: Du får fast bundfradrag med samme satser som korttidsleje. 
	2. Regelsæt 2: Du får et bundfradrag ud fra din ejendomsværdi (1 ⅓%), dog mindst 24.000 kr. 
		1. Hvis du er andelshaver eller lejer er bundfradraget ⅔ af din samlede årlige boligafgift/husleje. 

Det kan altså som boligejer altid betale sig at vælge regelsæt 2, hvis man påtænker at udleje privat da bundfradraget er mindst 24.000 kr og dermed større end de ellers 11.700 kr. Vil du udleje gennem portal eller bureau skal ejendomsværdien være større end 2.243.556 kr for at det bedre kan betale sig. 

Det er vigtigt at nævne, at du SELV er ansvarlig for at vælge regelsæt og lave beregningen og derefter indsætte det beløb, der evt. er tilovers efter dit bundfradrag og 40% fratrukket enten i årsopgørelsen, rubrik 37, eller forskudsopgørelse, felt 218. NB! Hvis du fremlejer eller er andelshaver er indtægten som personlig indkomst og dermed årsopgørelse, rubrik 20, og forskudsopgørelse, felt 250. 

💻 Læs mere om skattereglerne [her](https://skat.dk/skat.aspx?oid=2234798). 

#### Sådan finder du lejere 
Det er vigtigt, du har nogle gode lejere, som du stoler på og som passer godt på din bolig. Kender du nogle i dit netværk, kan det være et godt sted at starte, da personen dermed ikke er fuldkommen fremmed for dig. Du skal dog også passe på, at det ikke kommer til at gå ud over jeres forbindelse, hvis der fx opstår uoverensstemmelser, så sørg for at have forventningsafstemt og det juridiske og kontraktuelle på plads. 

Kender du ikke nogle i dit netværk, kan du finde lejere på: 
-   [Boligportal](https://www.boligportal.dk/) 
-   [Findroomate](https://www.findroommate.dk/) 
-   Facebook-grupper, fx “Udlejning af bolig i X” 

Det anbefales også, at du møder dine potentielle lejere til en fremvisning og snak i boligen inden, der underskrives lejekontrakt. 

#### Gode råd 
Her er nogle af mine gode råd og erfaringer, når det kommer til udlejning: 

1. Vær god ved dine lejere, så er der stor sandsynlighed for, at de også vil være gode mod dig (og dermed din bolig). Hør fx hvordan, de trives, giv en god velkomst osv. 
2. Sørg for du har en solid kontrakt på plads og har 100% styr på reglerne for husleje. Anvend de links, jeg har indsat ovenfor eller søg professionel hjælp. 

## Kommer senere: 
-   [[Sommerhusinvestering]] 
-   [[Investering i udlejningsejendomme (som erhverv) ]]

## Tags
#Bolig

### Filer og links

Guide til boligkøb: [https://www.danskboligforsikring.dk/rad-vejledning/guide-til-boligkoeb/](https://www.danskboligforsikring.dk/rad-vejledning/guide-til-boligkoeb/) 

Omkostninger ved at købe bolig: [https://www.bolius.dk/omkostninger-ved-at-koebe-bolig-18145](https://www.bolius.dk/omkostninger-ved-at-koebe-bolig-18145)
