Sidst ændret: 2022-11-13

## Princip
Her finder du en oversigt over alle mine bedste sparetips til inspiration. Husk at hver krone sparet er to kroner tjent og at hver krone, du ikke bruger er 25 kroner mindre, du skal have investeret for at opnå økonomisk uafhængighed (jf. 4%-reglen se [[F.I.R.E]] )! 

Udover min [[Budget]] kan jeg også anbefale [Spiir-app’en](https://spiir.app.link/Danielspengetips) til overblik.

### 😋 Mad 
Planlæg dine besøg til supermarkedet og handl **så stort ind**, som muligt (det sparer du enormt mange penge og ikke mindst tid ved - men køb aldrig mere, end du får brugt). Lav fx en **madplan**, så du handler ind hver søndag morgen efter en indkøbsseddel, undgår ‘myldretid’ i supermarkedet og køb aldrig ind, når du er sulten. 

Man kan hurtigt bruge meget tid på at køre rundt mellem supermarkeder, men tjek gerne tilbudsaviser og se hvor du kan få flest af dine indkøb billigt. Du kan også planlægge dine indkøb ud fra tilbuddene. Anvend fx sider som [http://tilbudsugen.dk](http://tilbudsugen.dk/). Du kan også handle billige datovarer online på [https://motatos.dk](https://motatos.dk/). 

Når du handler kan du også med fordel tillade for fleksibilitet og tjekke hylderne med **datovarer** hvor ting ofte koster under halv pris. Sørg også for at tjek de nederste hylder i supermarkederne, da du her ofte finder de billigste ting! Du kan også anvende services som [TooGoodToGo](https://toogoodtogo.dk/) til at bekæmpe madspild og handle billigt ind. Jeg bruger det selv især til brød, som jeg fryser ned, men kan også anvendes til frugt og grønt, dagligvarer og i restauranter, caféer m.m. hvor du kan få mad til omkring 20-30% af normalprisen som regel. 

Når du laver mad, så lav gerne til flere dage af gangen, så du sparer tid i køkkenet. Du kan også med fordel spise sammen med andre da det er billigere pr portion at lave med til flere end få - og hyggeligere. Gem også altid **resterne** i køleskab eller lav store portioner og frys ned til senere. 

Hvis du gerne vil undgå at bruge tid på planlægning, indkøb m.m. kan du også overveje måltidskasser. Det er en væsentlig dyrere løsning i kroner og øre end at handle ind selv, men kan også være en stor tidsbesparelse (og besparelse i form af at undgå impulskøb m.m.). Hvis du tjener godt kan det måske også betale sig økonomisk. Koster en måltidskasse 300 kr ekstra sammenlignet med indkøb, men indkøb derimod tager dig 2 timer totalt set, bør du overveje om du kunne tjene så du har mere end 300 kr netto tilovers ved 2 timers arbejde frem for indkøb. 

### 🚃 Transport 
Transport er en stor udgift i manges budget. Her er nogle tips til at spare på det. 

🚶Den bedste måde at spare penge på transport på er ved at undgå det. Derfor går jeg selv gerne så snart, det er en mulighed. Det er både gratis, giver frisk luft og motion, du kan bruge tiden på blot at nyde tilværelsen eller naturen, høre musik, podcast, nyheder e.l. eller tale med andre enten i telefon eller fysisk. Prøv det. 

🚴🏼 Alternativt kan du **cykle**, hvis du har mindre tid eller det er en længere rute. Det har mange af de samme fordele, men gang tillader for bedre tanke- og taletid. Du er dog selv fortsat i kontrol og skal ikke bekymre dig om forsinkede busser, metroskift e.l. 

🚌 Jeg tager også selv **offentlig transport**, når det er en nødvendighed. Her kan du med fordel anskaffe dig et rejsekort som sparer dig næsten 50% ift. at købe billetter. Du kan også med fordel købe billetter i god tid og tjekke fx Orange billetter med DSB eller billige Flixbus-billetter. Sammenlignet med at køre bil kan du arbejde undervejs og komme billigere frem. 

Et sidste tip er at du også i [Fynbus-app](https://www.fynbus.dk/mobilbillet) kan gå ind under “køb specialbilletter” købe en dagsbillet, der giver dig ubegrænset kørsel i 24 timer for kun 50 kroner! 

🚘 Vil du **køre bil** så regn først på om det kan betale sig at købe en bil. Udover indkøbsprisen er der mange løbende udgifter ved at være bilejer (afdrag, værditab, brændstof, forsikring, service og vedligeholdelse og grøn ejerafgift). 

Der findes i dag mange services til at leje biler som i mange tilfælde kan være en billigere løsning, hvis du ikke har et stort kørselsbehov. Alternativt så gå efter en brugt bil, da biler gerne taber ca. 10-20% af værdien det øjeblik, de forlader forhandleren og find en med god brændstoføkonomi og lav vedligeholdelse. 
Du kan også overveje services som [GoMore](https://www.youtube.com/redirect?event=video_description&redir_token=QUFFLUhqbXNzQ2d3RnJoOGpFdWVNSUkwMURUUnRpbklWd3xBQ3Jtc0tsdWNkVy1zZEtnc2NIdDQzRzdVQy1EdHlvS3oyUVlxckdGQmNKa010M2hIYTRCZjVEUjJhcE1zbkRLSEJjM0F1cWdLNnJ0S3NjYUpNTGhtU3pzY2JQVGEtRUNBSzhxYVNDU3pnekgtRmVPcnk4N0tPdw&q=https%3A%2F%2Fgomore.dk%2Finvite%2F1507569) (få 200kr til billeje med linket) hvor du både kan leje biler, få et lift og/eller udleje din egen bil eller have passagerer med, der kan medfinansiere din tur. 

### 🏡 Bolig 
Kan for mange være den absolut største post i budgettet. Bor du til leje er udgiften til husleje hver måned penge ud af vinduet, du aldrig ser igen. Begræns derfor din husleje ved ikke at bo for dyrt til leje. De penge kunne være fx være investeret eller sparet op til egen bolig. Der kan selvfølgelig også være scenarier, hvor det er en fordel at bo til leje, men især som ung kan du med fordel udnytte billige studieboliger og kollegier (tjek fx [her](https://www.s.dk/)) eller bo sammen med roommates til at deles om huslejen. 

Køber du egen bolig har du fordele af at spare husleje og i stedet spare op i din bolig, der kan stige i værdi, du kan undgå inflation, du kan geare din investering i form af boliglån, du kan udleje dele af boligen (og tjene skattefri penge ved fx [værelsesudlejning](https://skat.dk/skat.aspx?oid=2234798) eller udlejning på [AirBnB](https://www.airbnb.dk/r/danielp26654?user_id=146734431&ref_device_id=58970c95ae8c1a08fa983b8ec64d73e2e84e4163&s=39&fbclid=IwAR3_oQK19BvZJZJUoZGz8ePQFgyaGR_BStMPVIX_m7bgHDLbzSH6kxYqdIw&_branch_match_id=902477445529074021)) og du kan nyde følelsen af at være “herre i eget hus”. Der er også omkostninger forbundet med både at handle og bo i egen bolig og som tommelfingerregel kræver det en tidshorisont på mindst 3 år for at det kan betale sig. 

### 🍿 Streamingtjenester 
Tjek hvor mange streamingtjenester, du har og hvor ofte, du bruger dem. Skær evt. ned på dem, du ikke bruger (så ofte) og skift evt. rundt så du ikke har samtlige på en gang, men måske Netflix en periode, så Viaplay, Disney+ osv. Så finder du måske også større glæde i indholdet. 

Du kan også udnytte de mange gratis prøveperioder og dermed samlet have længere perioder med helt gratis indhold. Ved flere sider kan du også få en ny gratis prøveperiode hvis du fx får et nyt dankort. 

Sørg også for at udnyt diverse familiemedlemskaber m.m. der giver en lavere pris pr person. Du kan også anvende en VPN-service (fx ProtonVPN) til at få en billigere subscription, da prissætningen typisk er baseret på din geografi via din IP-adresse. Tjek dog ‘terms of services’ ved udbyderen om dette er tilladt. 

### 🚨 Forsikringer 
Dan dig først et overblik over dine forsikringer og vurdér om du har de rette forsikringer til dig. Tag evt et forsikringstjek eller søg rådgivning herom. Jævnligt kan du med fordel søge om tilbud på forsikring og ved nye forsikringer bør du altid få mindst to forskellige tilbud så du både har et sammenlignings- og forhandlingsgrundlag. 

Du får ofte de bedste priser ved at have dine forsikringer samlet ét sted. Er du medlem af fagforening e.l. kan også ofte få billigere priser herigennem. Til sidst betaler du også et mindre pris ved at lave en årlig betaling frem for månedlig. 

### 🍹Diverse og online handel 
Kan - hvis ikke holdt under opsyn - hurtigt blive en stor post i manges budget. Derfor sørg for at forbrug velovervejet og anvend gerne dit budget til at holde styr på hvor mange penge, du sætter af til diverse og hvad de går til. Du kan også anvende apps som fx [Spiir](https://www.spiir.dk/) til at hjælpe med overblik og begrænsninger. En dedikeret konto til diverse kan også hjælpe dig til at kontrollere dit forbrug eller du kan vælge at have kontanter til det. Det kan godt være mere abstrakt, bare at svinge kreditkortet, hvorimod kontanter giver dig noget fysisk at holde det op mod. 

Måske du også kender det, at du ikke ved, hvad du skal ønske dig i **gave til fødselsdag og jul**? Ønsk dig oplevelser som fx brunch-ture, restaurantbesøg m.m. eller gavekort til steder, du handler. Så kan du med god samvittighed og “gratis” forbrug på oplevelses- og fornøjelseskontoen. Der findes også en masse sider, der har forskellige tilbud og deals. Personligt er jeg glad for bl.a.: 
-   [Tipster.dk](https://www.tipster.dk/)  
-   [Spotdeal.dk](https://spotdeal.dk/) 
-   [Deals.dk](https://deal.dk/) 

Når du handler, så brug også gerne diverse **bonuskort** som fx [Coop-medlemsskab](https://medlem.coop.dk/), [Tryg Overskud](https://trygoverskud.dk/) og [Forbrugsforeningen](https://www.forbrugsforeningen.dk/). Flere af disse er hurtigt tjent sig ind og især Forbrugsforeningen, der udbetaler kontant bonus, har jeg tjent gode penge på. 

Ved **online shopping** kan du også gratis downloade [Honey](https://www.joinhoney.com/), som automatisk tjekker om der er nogle gældende rabatkoder til den side, du handler på. Jeg anbefaler også altid at sammenligne priser på [Pricerunner](http://pricerunner.dk/), hvor du også kan se prisudviklingen samt opsætte en agent, der holder øje med prisen for dig! Du kan også altid bruge Google til at tjekke priser andre steder og søge efter evt. rabatkoder og deals. 

Et andet tip til **online shopping** er også at lægge varerne i din indkøbskurv - også efterlade dem der. Det giver dig både tid til at tænke over dit køb + mange sider sender dig automatisk en rabatkode efter du ikke har gennemført dit køb - nogle gange efter nogle timer, andre gange efter et par dage. Med abonnementer kan du med fordel også gå ind og afmelde dem. Nogle gange modtager du inden du er færdig et tilbud om at fortsætte til nedsat pris! 

Du kan også med fordel lave en eller flere **lister over fx ting du mangler**, ønsker dig osv. så du kan begrænse impulsshopping og ved med dig selv, at du mangler eller ønsker dig noget. Ofte er det en god idé lige at sove på det inden, du foretager et køb. Du kan også teste dig selv ved at se om du helst vil have “tingen” eller pengene, hvis en tilbød dig det. Valgte du pengene burde du nok ikke købe tingen. Tænk også gerne i tid og ikke penge. Altså hvor meget af din tid, skal du veksle for at tjene nok (eller have nok investeret via 4%-reglen) for at kunne købe “tingen”. Er den tiden værd? 

### 👔 “Bytte-bytte-købmand” 

Har du nogle ting du i mindre omfang eller hobby øjemed kan bytte med andre så kan det også være en god måde at enten spare/tjene lidt penge på. Det kan fx være du kan bytte noget fremfor at smide det ud eller du kan hjælpe en med X mod at de til gengæld hjælper med Y og du derved sparer den tid eller udgift du måtte have med Y. 

### 🎁 Gaver 
Der er mange måder, du kan spare penge på at glæde andre ved: 

-   **Køb gaver i god tid** og når du falder over noget, du ved, modtageren vil blive glad for. Det er næsten altid dyrere at købe, når man er presset til det. Mere tid giver mere mulighed til at undersøge mulighederne og finde den bedste pris. Køb fx julegaverne på januarudsalg eller til **Black Friday** og spar både tid og besvær. 

-   **Lav personlige gaver** eller gavekort. Det er tanken og den følelse, du efterlader ved modtageren, der betyder noget. Ikke hvad gaven har kostet. De fleste kan sjældent huske materialistiske goder, de har modtaget, mens oplevelser er noget vi sent glemmer. Du kan fx give et gavekort til en middag hjemme hos dig. 

-   **Giv dine planter væk** - eller nærmere deres skud. Planter kan faktisk være en god investering. Ligesom aktier kan de vokse sig større og mere værdifulde med tiden samt give løbende afkast i form af nye skud, der kan spire og vokse sig større - rent rentes rente effekt. 

### 🙏 Diverse generelle sparetips 

-   Har du kontanter? Saml dem i en sparegris og tæl op en gang om året eller inden ferie e.l. Så bruger du dem ikke løbende på småtterier. 

-   Tøm altid tuben/bøtten helt! Mange smider fx cremer, madbøtter, glas, tandpasta m.v. ud, mens der fortsat er indhold i. Ofte vil du opleve at der faktisk er op mod 10-20% af indholdet tilbage, når det bliver svært at få ud, men klip fx solcremen op eller pres tandpastaen godt. Mange bække små gør en stor å!’ 

-   Sluk for kontakterne! Lad ikke lyset være tændt i rum, du ikke befinder dig i og sluk for elektronisk udstyr, du ikke bruger. 

-   Brug strøm, når den er billigst. Du kan følge med i **strømpriserne** på [en side som denne](https://andelenergi.dk/kundeservice/aftaler-og-priser/timepris/) og sørg for at fx opvaskeren, vaskemaskinen, elbilen m.m. bruger billigst mulig el. 

-   Skift til sparepærer og byt evt. til nyt. Meget gammelt elektronik kan godt være dyr i drift lige fra gamle glødepærer til strømslugende køleskabe. Gennemgå dit hus og tjek hvad, der kan betale sig at udskifte. Læs mere [her](https://www.bolius.dk/find-stroemslugerne-i-dit-hjem-672). 

-   Drop tørretumbleren og tør tøjet på tørrestativ! Besparelse på omkring 1.000 kr om året. 
   
-   Udnyt al varmen i ovnen. Hvis du har styr på og opskriften tillader det, så brug ikke kun ovnens varme, når den er helt varm, men også for- og eftervarme. Om vinteren kan du også lade ovnen stå åben efter brug, så varmen kommer ud i rummet. 
   
-   Dyrk motion udendørs! Mange har fitness abonnementer, de ikke får brugt (hele eller dele af året). Du kan lave meget aktivitet helt gratis udendørs og fx sætte dit abonnement i bero sommeren over. 

-   Begræns forbruget af snacks og varme drikke købt ude. Det er langt billigere at medbringe egen mad og snacks samt lave egen fx kaffe og medbringe.     

-   Handl ind udenlands. Jeg køber tit tøj ude på rejser eller bestiller ting på nettet (inden for EU) da det ofte kan fås langt billigere her. 

-   Skal du i biografen, på skovtur eller ud og opleve? Medbring egne drikkevarer og snacks efter gældende regler og spar en formue. (Det kan man også godt i biografen ;) ) 

## Filer og links
![[]]

### Tags
#Indtægt 